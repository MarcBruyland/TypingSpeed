Bondscoach Tedesco: "Ik zou graag zeggen dat hij geblesseerd is, zoals zijn vader voorstelde.
Maar dat is niet waar en ik wil niet liegen. Ik kan het echt niet."
"De discussie tussen Tedesco en Thibaut is privé. Net zoals die met Frank Vercauteren", aldus vader Thierry in een reactie bij La DH.
"De dokters van Real Madrid en de Belgische voetbalbond hebben testen uitgevoerd. De conclusie was dat hij beter niet zou spelen tegen Estland."
Zijn er bruggen opgeblazen of kan het allemaal nog gelijmd worden?
Dat is de vraag die vele mensen zich nu stellen na de démarche van Thibaut Courtois.
Voor Peter Vandenbempt is er maar één oplossing: Courtois moet zijn excuses aanbieden.
Ook hij stelt zich immers vragen bij de samenwerking tussen de twee.
"Wil de bondscoach Courtois nog als zijn nummer 1? En wil Courtois nog voort met de nationale ploeg?
Als dat bij allebei nog het geval is, dan hebben ze er geen belang bij om de debatten te voeren op een publiek forum", zegt hij bij Sporza.
En er zal tijd moeten overgaan, want nu ligt de oplossing niet panklaar.
"Er is altijd een toekomst voor Courtois bij de nationale ploeg, maar er zal toch een vorm van mea culpa moeten komen, vooral tegenover de spelers die hij in de steek heeft gelaten."
